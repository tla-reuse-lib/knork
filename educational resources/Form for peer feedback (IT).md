<img src="images\d549b0a24c051f451bf6e785cdd27cbc900e1c9e/media/image01.png" width="601" height="62" />

*Promoting Knowledge Practices in Education (KNORK) http://knork.info*

*The Re-use Library*

**Educational resource: Scheda di revisione/feedback tra pari \[A form for peer feedback / in Italian\]**

**Autore/i:** Nadia Sansone & Donatella Cesareni

**Affiliazione/i:** Università La Sapienza di Roma \[University of Rome Sapienza, Italy\]

**Data di pubblicazione:** 22/03/2016

**Descrizione della risorsa**

Uno dei principi alla base dell’approccio trialogico è quello della migliorabilità delle idee nel processo di avanzamento della conoscenza di una comunità, idee esternalizzate anche per mezzo della produzione di un artefatto utile alla propria comunità e alla comunità estesa.

Per dare il via a questo processo di rilettura e modificazione del prodotto finale da parte degli studenti del corso di Pedagogia Sperimentale dell’Università Sapienza, abbiamo pensato di creare una scheda che potesse aiutare ciascun gruppo ad analizzare e commentare i progetti prodotti da altri due gruppi. Il prodotto da realizzare consisteva in uno scenario pedagogico per scuole superiori o università che prevedesse l’uso delle tecnologie. Dopo la lettura dei progetti da revisionare, ciascun gruppo doveva indicare sia gli aspetti positivi, sia quelli che necessitavano a loro avviso di una modifica, in modo da renderli più chiari, più realizzabili e più rispondenti alla richiesta iniziale: produrre scenari che avessero come basi teoriche le conoscenze acquisite nel corso e utilizzassero come strumenti anche le tecnologie.

La scheda (Fig. 1) mira a focalizzare l’attenzione su diverse dimensioni: l’accuratezza della strutturazione generale, una buona pianificazione di momenti collaborativi e di valutazione, l’adeguatezza degli strumenti indicati rispetto al target scelto, l’apporto di un valore aggiunto effettivo e reale dato dalle tecnologie, la presenza di una didattica costruttivista e la realizzabilità dello scenario.

In più, in ottica di Zona di Sviluppo prossimale e sviluppo di una competenza critica e auto-critica, si richiedeva di esplicitare quali aspetti del progetto revisionato ciascun gruppo avrebbe importato nel proprio, e cosa invece avrebbero esportato.

| Revisione del progetto del gruppo -- dal --                                                                                              
                                                                                                                                           
 -   La progettazione cura tutti gli aspetti in modo adeguato o alcuni sono più curati a scapito di altri non adeguatamente approfonditi?  
                                                                                                                                           
 o Che suggerimenti avete per migliorare questi aspetti carenti?                                                                           
                                                                                                                                           
 -   Nella progettazione pedagogica sono ben studiati e previsti i momenti di collaborazione? E i momenti di valutazione?                  
                                                                                                                                           
 > o Come si potrebbero arricchire, se non ben previsti?                                                                                   
                                                                                                                                           
 -   Le attività previste permettono secondo voi di raggiungere gli obiettivi prefissati?                                                  
                                                                                                                                           
 > o Se no, cosa cambiereste?                                                                                                              
                                                                                                                                           
 -   Le attività e gli strumenti sono adeguati al target?                                                                                  
                                                                                                                                           
 > o Se no, perché?                                                                                                                        
                                                                                                                                           
 -   Il valore aggiunto dalle tecnologie è chiaro e reale?                                                                                 
                                                                                                                                           
     -   Se no, come potrebbe diventarlo?                                                                                                  
                                                                                                                                           
 <!-- -->                                                                                                                                  
                                                                                                                                           
 -   Insegnante, strumenti, attività … conducono a una didattica realmente costruttivista?                                                 
                                                                                                                                           
     -   Se no, perché?                                                                                                                    
                                                                                                                                           
 <!-- -->                                                                                                                                  
                                                                                                                                           
 -   Il progetto nel complesso vi sembra fattibile?                                                                                        
                                                                                                                                           
     -   Ci sono ostacoli che non sono stati considerati?                                                                                  
                                                                                                                                           
     -   In che modo si possono superare?                                                                                                  
                                                                                                                                           
 <!-- -->                                                                                                                                  
                                                                                                                                           
 -   Cosa importereste di questo progetto nel vostro?                                                                                      
                                                                                                                                           
 -   Cosa trasferireste in questo progetto del vostro?                                                                                     |
|------------------------------------------------------------------------------------------------------------------------------------------|

> Fig.1

**Il contesto**

La scheda di revisione appena descritta è stata messa a punto nell’ambito del corso Universitario di Pedagogia Sperimentale, ma potrebbe essere utilizzata in qualunque corso che preveda la costruzione collaborativa di scenari pedagogici/progetti didattici, in modo da permettere la raccolta di feedback utili alla produzione di un progetto più rifinito e di attivare un processo di peer-evalutation.

La scheda è stata creata per mezzo dello strumento Documento di Google Drive e linkata nello spazio online personale di ciascuno dei 6 gruppi (definiti all’inizio delle attività) su MOODLE. A ciascun gruppo è stato chiesto di copiare il file linkato e di modificarlo su Drive.

Per permettere di raccogliere più feedback possibili senza innescare meccanismi di *captatio benevolentiae*, si è deciso di far revisionare ogni progetto a due gruppi, suddividendoli in modo da evitare che i revisori di un *progetto x* fossero poi revisionati dagli autori del *progetto x*.

Ogni gruppo ha discusso in aula e on-line i progetti da revisionare e ha poi compilato la scheda. La lettura delle revisioni ha permesso a tutti i gruppi di migliorare alcuni aspetti del proprio progetto, senza essere costretti ad accogliere le proposte di cambiamento laddove, dopo una attenta discussione, fossero giunti alla conclusione che non servissero a migliorare il loro prodotto. Sia l’accoglimento che il rifiuto delle proposte è stato motivato in sede di presentazione plenaria del progetto terminato.

Riteniamo che questo modello di revisione e feedback possa essere adottato in ogni tipo di corso e a diversi livelli di formazione, adattando le richieste ai contenuti del progetto. Si potrà poi scegliere tra una somministrazione online tramite moduli Google Drive oppure attraverso una compilazione scritta del form cartaceo, stimolando sempre la condivisione e riflessione in gruppo dei commenti da dare.
