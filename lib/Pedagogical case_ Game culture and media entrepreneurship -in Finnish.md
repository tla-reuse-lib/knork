<img src="md\img065/media/image01.png" width="624" height="65" />

*Promoting Knowledge Practices in Education (KNORK) http://knork.info*

*The Re-use Library*

**Pedagoginen esimerkkitapaus: Pelikulttuuri ja mediayrittäjyys (äidinkieli ja yhteiskuntaoppi, lukio)** **\[Game culture and media entrepreneurship / in Finnish\]**

**Kirjoittaja(t)**: Riikka Aurava & Jarkko Liedes

**Taustaorganisaatio(t)**: Helsingin medialukio \[Helsinki Media School of Arts, Finland\]

**Julkaisupäivä**: 21.6.2016

**Koulutuksen tai opetuksen ongelma**

Opiskelijat ovat kiinnostuneita peleistä ja pelaamisesta sekä yrittäjyydestä, mutta nämä eivät useinkaan kohtaa. Haasteena on saada kiinnostus ja luovuus jalostettua innovaatioiksi ja tuotteiksi.

**Ratkaisu**

Olemassa olevien kurssien yhdistäminen ilmiöksi ja korkeakouluasteen mukaanotto motivoivat opiskelijoita, sillä työskentely ei jää vain yhden kurssin sisällä tehtäväksi näpertelyksi. Projektitöitä tehdään autenttisissa ympäristöissä, jatkokoulutus ja uramahdollisuudet mielessä.

**Kokemukset**

Lukuisat vierailijaluennot, tutustumiskäynnit ja opiskelijoita osallistavat harjoitukset toimivat hyvin. Opiskelijat ovat harjoitelleet oman osaamisensa esittelyä, visualisointia ja pitchausta. Projektitöitä on tehty pareittain ja ryhmissä, mikä lisää keskustelevuutta.

Yhteistyö korkea-asteen oppilaitoksen kanssa on ollut opiskelijoista ja lukion opettajista erittäin motivoivaa. Osa opiskelijoista kertoi löytäneensä jo tulevan opiskelupaikkansa sieltä, mikä on erittäin ilahduttavaa, sillä se lisää kiinnostusta ja motivaatiota lukionkin aikaisiin opintoihin.

Pelillisyyttä ja kilpailullisuutta on pyritty käyttämään sekä sisältöteemana että pedagogisena metodina ja arviontiperusteena ilmiöön kuuluvilla kursseilla. Esimerkiksi mediayrittäjyys-kurssin lopputöiden arvioimisessa käytetään ns. leijonanluola-tyyppistä pitchausta.

Google Sitesin käytössä oli haasteita, kun osa opiskelijoista ei pystynytkään lisäämään sinne omaa tekstiä, vaan tuotokset piti lähettää opettajalle, joka lisäsi ne sivuille. Tämän takia materiaalin lisääminen oli melko hidasta, mikä ei tietenkään ole motivoivaa kenellekään. Yhteisen sivuston pitäisi olla helpommin päivitettävissä, jotta se tulisi aktiivisemmin käyttöön.

Opettajien kannalta ilmiön suunnitteluun pitäisi varata enemmän aikaa. Opiskelijoiden kannalta olisi parempi, että esimerkiksi kurssien aikataulutuksesta ja kursseille ilmoittautumisesta olisi informoitu aikaisemmin. Jatkossa huomiota täytyy kiinnittää siihen, että mahdollisimman monella opiskelijalla olisi mahdollisuus osallistua kaikille ilmiöön liittyville kursseille.

**Materiaalit ja linkit**

Rakenteilla ja päivittyvä sivusto (osalla opiskelijoista vastaukset yms. omalla henkilökohtaisella sivustolla): [*https://sites.google.com/a/edu.hel.fi/pelikulttuuri-ja-mediayrittaejyys/*](https://sites.google.com/a/edu.hel.fi/pelikulttuuri-ja-mediayrittaejyys/)

**Trialogisten suunnitteluperiaatteiden toteutuminen**

| *Suunnitteluperiaate*                                                                 | *Toteutuminen esimerkkitapauksessa*                                                                                                                                                                                                                                                                                                                                                                    |
|---------------------------------------------------------------------------------------|--------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------|
| 1. Toiminnan organisoiminen yhteisesti kehitettävien kohteiden ympärille              | Lopputöitä tehdään ryhmä- ja paritöinä                                                                                                                                                                                                                                                                                                                                                                 |
| 2.Henkilökohtaisen ja sosiaalisen tason yhteyden ja toimijuuden tukeminen             | Opiskelijat tuottivat sisältöä ilmiön Google Sites -sivustolle yksilötyönä yhteiselle pohjalle kaikkien käyttöön.                                                                                                                                                                                                                                                                                      |
| 3. Asioiden kehittäminen eri tiedon muotojen vuorovaikutusta ja reflektiota tukemalla | Perinteiseen opettajajohtoiseen luennointiin yhdistetty opiskelijoiden itsenäistä ja pareittain tapahtuvaa tiedonhakua ja soveltamista. Opiskelijat itse keksivät lopputyöaiheen (esim. yritysidea, liiketoimintasuunnitelma) ja sen esittämismuodon myös tekniseltä toteutukseltaan. Välitön julkinen reflektointi Leijonan luolassa-                                                                 |
| 4. Pitkäjänteisen tiedonluomisen ja -kehittelyn prosessien edistäminen                | Ilmiön Google Sites -sivustoa sekä yrityselämän ja pelialan kontakteja voidaan hyödyntää ja jatkojalostaa. Yhteistyö Metropolian kanssa jatkuu ja toimintamalleja kehitetään.                                                                                                                                                                                                                          |
| 5. Tietokäytäntöjen “ristipölytys” eri kontekstien ja yhteisöjen välillä              | Vierailuluennoilla on päästy tutustumaan pelialan yrityksiin sekä pelialan opintoihin lukion jälkeen. Luennoitsijoista osa on ollut Helsingin medialukion alumneja, jotka ovat päätyneet pelialalle. Metropolian MediaDayssa opiskelijat tutustuivat media-alan yrityksiin ja jatko-opiskelumahdollisuuksiin. InnoWorkshopissa ja InnoDayssa opiskelijat ovat etsineet ratkaisuja yritysten ongelmiin. |
| 6. Joustavat työvälineet tukemaan trialogista oppimista                               | Opiskelijat tuottivat sisältöä ilmiön yhteiselle Google Sites -sivustolle kaikkien käyttöön. Lisäksi mediayrittäjyyskurssilla opiskelijoilla oli mahdollisuus tehdä yksin tai pareittain omaa sisältöä ja tuntitehtäviä omalle henkilökohtaiselle Google Sites -sivustolle.                                                                                                                            |

**Yksityiskohtainen kuvaus pedagogisesta toteutuksesta**

**Taustatiedot**

Koulutusaste: Lukio

Aihe: Pelikulttuuri ja mediayrittäjyys

Oppiaine (oppiaineet): Äidinkieli ja yhteiskuntaoppi

Kesto: 1 jakso

**Oppimistavoitteet**

Perustiedot pelialasta ja yrittäjyydestä. Projektinhallinnan kehittäminen, yhteistyötaitojen edistäminen, oman osaamisen markkinointi ja visualisointi.

**Kurssia edeltävät valmistelut**

Opiskelijoille on taattava mahdollisuus osallistua kaikille ilmiön kursseille. Myös ilmiön etukäteismarkkinointia kannattaa harkita, jotta opiskelijat olisivat jo etukäteen motivoituneita osallistumaan koko ilmiöön. Sähköisten alustojen toiminta pitää testata ja kokeilla. Aikatauluja on hyvä tehdä hyvissä ajoin etukäteen, jotta vierailijaluennot ja tutustumiskäynnit saadaan organisoitua.

**Digitaaliset työvälineet**

Tässä projektissa käytimme Google Sitesia yhteisenä oppimisalustana, mutta periaatteessa tähän kävisi mikä tahansa alusta, johon voidaan lisätä sisältöä kurssin aikana. Opiskelijoilta itseltään tuli kurssien aikana ehdotuksia siitä, minkälaisia digitaalisia työvälineitä, esimerkiksi applikaatioita, tai ympäristöjä voisi hyödyntää tai kehittää yritysidean toteuttamiseksi ja esittämiseksi.

**Aikataulu ja työvaiheet**

|                     | Pelikulttuuri / Riikka Aurava                                                                                          | Mediayrittäjyys / Jarkko Liedes                                                                                                                          |
|---------------------|------------------------------------------------------------------------------------------------------------------------|----------------------------------------------------------------------------------------------------------------------------------------------------------|
| ennen kurssin alkua | aloituskysely Google Forms, vierailukäynti Metropolian MediaDayssä                                                     |                                                                                                                                                          |
| 1. viikko           | orientaatio, kurssin toimintaperiaatteet ja aikataulu, lopputyön pohtiminen                                            | orientointi, kurssin esittely, tavoitteet, Sites-sivuston ohjeistus, luominen, sisäinen ja ulkoinen yrittäjyys, MELU yritteliäämmäksi -harjoituspitchaus |
| 2. viikko           | ryhmätöiden aloitus, kaksi vierailijaluentoa (suomalainen peliala ja pelialan opinnot)                                 | yritystalouden keskeiset käsitteet, yrityksen perustamisen vaiheet, InnoWorkshop                                                                         |
| 3.viikko            | pelien historiaa, yksilö- ja paritöitä aiheesta, vierailukäynti pelialan yritykseen                                    | nuori yrittäjänä, yrittämisen merkitys yhteiskunnalle, kunnalle, valtiolle, yrityskirjanpito                                                             |
| 4. viikko           | pelien audiovisuaalinen analyysi, yksilötöitä aiheesta                                                                 | InnoDay, brändäys, mainonta, sosiaalinen media                                                                                                           |
| 5. viikko           | lopputöiden tekoa ryhmissä, vierailu Hapen Pelitaloon, vierailijaluento (peliarvioiden ja peliuutisten kirjoittaminen) | oman yritysidean kehittelyä                                                                                                                              |
| 6. viikko           | lopputöiden tekoa ryhmissä, pelien konseptuaalinen analyysi, yksilötöitä aiheesta                                      | oma liiketoimintasuunnitelma ja sen visualisointi                                                                                                        |
| 7.viikko            | lopputöiden tekoa ryhmissä, kaksi vierailijaluentoa (pelitutkimus yliopistolla sekä pelin teon prosessi)               | oma liiketoimintasuunnitelma ja sen visualisointi                                                                                                        |
| 8.viikko            | omien lopputöiden esittely ja kurssilla valmistuneiden pelien pelaaminen                                               | Esitykset Leijonan luolassa                                                                                                                              |

**Osallistujien suoriutumisen arviointi**

Jatkuva näyttö, tuntiaktiivisuus ja tuntitehtävien suorittaminen, osallistuminen keskusteluihin ja innovatiiviset ideat. Lopputyö ja sen esittäminen (pitchaus). Ilmiöön kuuluvat kurssit arvostellaan erikseen numeroarvosanoin.

**Kokemukset ja parannusehdotukset**

Suunnitteluun tulee varata enemmän aikaa. Opiskelijoita osallistettava ja ryhmäytettävä vielä enemmän.
