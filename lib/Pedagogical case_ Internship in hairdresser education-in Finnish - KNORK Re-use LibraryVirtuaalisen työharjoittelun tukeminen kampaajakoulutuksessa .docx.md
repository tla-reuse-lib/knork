<img src="md\img068/media/image01.png" width="624" height="65" />

*Promoting Knowledge Practices in Education (KNORK) http://knork.info*

*The Re-Use Library*

**Pedagoginen esimerkkitapaus: Työharjoittelun virtuaalinen tukeminen kampaajakoulutuksessa (Värjäyskäsittelyt, Ammatillinen koulutus) \[Supporting internship in hairdresser education virtually / in Finnish\]**

**Kirjoittaja(t)**: Margit Ponkkonen-Härkönen (1) ja Liisa Ilomäki (2)

**Organisaatio(t)**: (1) Vantaan ammattiopisto Varia \[Vantaa Vocational College Varia, Finland\], (2) Helsingin yliopisto \[University of Helsinki, Finland\]

**Julkaisupäivä**: 21.6.2016

**Koulutuksen tai opetuksen ongelma**

Ongelmana on, miten vastata tulevaisuuden osaamisen haasteisiin niin että sekä opetuksen sisällöt että opetusmenetelmät uudistuvat. Opiskelijoiden pitäisi oppia ns. elinikäisen oppimisen avaintaitoja, mutta niiden ohjaaminen ei toteudu riittävästi. Myös yhteydet työelämään voisivat olla kiinteämmät niin että ohjausta sekä suunnitellaan että toteutetaan yhdessä työelämän edustajien kanssa.

**Ratkaisu**

Työssäoppimisen jaksolla oleville 3.vuoden opiskelijaryhmälle suunniteltiin verkkomateriaali, jonka pääteemana oli värjäyskäsittelypalvelujen turvallinen tuottaminen. Ryhmä suoritti työssäoppimisena Värjäyskäsittelyt-tutkinnon (yhteensä 35 osp; opintosuorituspiste) osasta 3 ospia. Opiskelijat työstivät yhteiseen blogiin erilaisia tehtäviä, ja harjoittelujakson työnantajien kanssa oli sovittu, että opiskelijat voivat tehdä tarvittaessa tehtäviä harjoituspaikalta.

Verkkototeutuksen sisältö suunniteltiin niin, että se tuki mahdollisimman paljon opiskelijan itseohjautuvuutta sekä opiskelijoiden vuorovaikutusta. Verkkototeutukseen yhdistettiin kolme yhteistä tapaamista. 1. tapaamisen yhteydessä perehdyttiin oppimisalustoihin, varmistettiin työvälineiden toiminta (tabletit, älypuhelin), tutustuttiin oppimistavoitteisiin ja työskentelyohjeistukseen. 2. tapaamisen yhteydessä oli ns. välivaihetarkistus. 3. tapaamisen yhteydessä ryhmät esittelivät blogiin tuottamansa tiedon muulle ryhmälle.

Opiskelijoilla oli käytössään Samsung-tabletit, jotka helpottivat tiedon hakemista ja tuottamista. Jokaisella oli myös käytössään omat älypuhelimet, joiden verkkoyhteyden jakamista tablettiin harjoiteltiin 1. perehdytyspäivänä.

Opiskelijan itseohjautuvuutta tuettiin verkkototeutuksessa käyttämällä esim. Padlet-postausta ammattitaitovaatimusten tavoitteiden avaamisessa. Verkkototeutuksessa osaa teemoista työstettiin yksin, osaa 3-4 hengen pienryhmissä.

**Kokemukset**

Verkkototeutus oli helppo suunnitella ja toteuttaa alustalle. Yhtenäinen Wordpress- käyttöliittymä Varian verkko-opintojen sivuilla helpotti käytettävyyttä.

Verkkototeutuksen opiskeluprosessi oli riittävän haasteellinen, ymmärrettävä, ajankohtainen sekä ops- ja työelämälähtöinen. Opiskelijat kokivat, että oppimistavoitteista oli hyötyä ja verkkotyöskentely kiinnosti myös työelämän edustajia. Oppimistavoitteet kyettiin saavuttamaan aikataulullisesti hyvin.

Yhteinen bloggaus haastoi kaikkia opiskelijoita, myös niitä, joiden mielestä opettajajohtoinen opettaminen on mukavampaa. Bloggaus helpottaa myös opettajaa ja auttaa seuraamaan opiskelijoiden työskentelyä ja oppimista. Blogissa on mukava antaa palautetta ja ohjata oppimista. Ohjaaminen ei päädy vain yksilöohjaamiseksi, koska jokaisella on mahdollisuus oppia ja kehittää toimintaansa ohjauksen perusteella. Yhdessä tuotettua tietopakettia on myös mahdollisuus myöhemmin täydentää ja päivittää sekä hyödyntää ohjauksessa.

Oli mukava havaita että opiskelijoista kehittyi verkkototeutuksen kuluessa asiantuntijoita ja tietoa hankittiin ja jaettiin mielellään. Tavoitteet itseohjautuvuudesta, omasta oppimisesta, ongelmanratkaisutaidoista ja aktiivisuudesta toteutuivat.

**Materiaalit ja linkit**

-   Värikäsittelypalvelujen turvallinen tuottaminen -verkko-oppimisympäristö: [*http://verkkovaria.fi/kulttuuri/varikasittelyt/*](http://verkkovaria.fi/kulttuuri/varikasittelyt/)

**Trialogisten suunnitteluperiaatteiden toteutuminen**

| *Suunnitteluperiaate*                                                                   | *Toteutuminen esimerkkitapauksessa*                                                                                                                                                                                                                                                                                                                                                              |
|-----------------------------------------------------------------------------------------|--------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------|
| 1. Toiminnan organisoiminen yhteisesti kehitettävien kohteiden ympärille                | Opiskelijat työskentelivät työssäoppimisen jaksolla yksin työharjoittelussa, mutta verkkoaineistossa osa tehtävistä oli suunniteltu toteutettavaksi pieninä ryhminä, niin että opiskelijat tuottivat tietoa yhteiseen blogiin.                                                                                                                                                                   |
| 2.Henkilökohtaisen ja sosiaalisen tason yhteyden ja toimijuuden tukeminen               | Opiskeluprosessin oppimistavoitteita käsiteltiin ensin yksin ja sitten yhdessä Padlet-sovelluksen avulla. Ammattitaitovaatimukset oli jaettu teemoihin, joista teemat 1-5 olivat yksilöteemoja ja teemat 6-10 pieryhmäteemoja.Yksilöteemat opiskelija voi suorittaa haluamassaa järjestyksessä ja oman aikataulunsa mukaan. Pienryhmäteemat tuotettiin yhdessä ja erikseen kirjoittaen verkossa. |
| DP3:Pitkäjänteisen tiedonluomisen ja -kehittelyn prosessien edistäminen                 | Opiskelijat työstävät opittavan ilmiön tehtäviä työssäoppimisjaksolla vähitellen. Tehtävät liittyvät suoraan työelämään ja ne julkistetaan yhteisessä blogissa. Yhdessä tuotettua tietopakettia on mahdollisuus myöhemmin täydentää, päivittää ja hyödyntää ohjauksessa.                                                                                                                         |
| DP4: Asioiden kehittäminen eri tiedon muotojen vuorovaikutusta ja reflektiota tukemalla | Opittavaan ilmiöön (värikäsittelypalvelujen turvalliseen tuottamiseen) perehdyttiin tuottamalla tietoa teemojen avulla yhteiseen blogiin, joka oli samalla oppimisympäristö.                                                                                                                                                                                                                     |
| DP5: Tietokäytäntöjen “ristipölytys” eri kontekstien ja yhteisöjen välillä              | Tieto- ja työkäytäntöjen ristipölytys tapahtui luontevasti opiskelijoiden harjoitteluympäristössä, joka oli jokin kampaamoyritys.                                                                                                                                                                                                                                                                
                                                                                                                                                                                                                                                                                                                                                                                                                                                                                             
                                                                                           Tulevaisuuden osaamistarpeisiin kuuluu myös taito innovoida yhdessä. Opiskelijoiden toivottiin osallistavan työelämävastaavat mukaan innovoimaan ja oppimistavoitteet herättivätkin kiinnostusta.                                                                                                                                                                                                 |
| DP6: Joustavat työvälineet tukemaan trialogista oppimista                               | Käytössä olivat älypuhelin, tabletti, Blogger, Padlet, qr-koodit ja kuvankäsittely.                                                                                                                                                                                                                                                                                                              |

**Yksityiskohtainen kuvaus pedagogisesta toteutumasta**

**Taustatiedot**

Koulutusaste: Ammatillinen koulutus

Aihe: Värjäyskäsittelypalvelujen turvallinen tuottaminen

Oppiaine (oppiaineet): Värjäyskäsittelyt-tutkinto

Kesto: Harjoittelun ajan (35 työpäivää)

**Oppimistavoitteet**

Työssäoppimisjakson tavoitteisiin sisältyi perehtyminen värikäsittelypalvelujen turvalliseen ja vastuulliseen tuottamiseen liittyviin terveys- ja turvallisuusnäkökohtiin. Työssäoppimisjakso toimi perehdytyksenä ammattitaitovaatimuksiin. Lisäksi tavoitteena oli, että opiskelijoiden itseohjautuvuus, ongelmanratkaisutaidot ja aktiivisuus kehittyvät.

**Tietotekniset työvälineet**

Käytössä olivat Wordpress oppimisympäristönä ja Blogger, jolle tuotettiin teemasta laaja tietopaketti. Yhteinen blogityöskentely valittiin, koska se soveltuu hyvin tiedon yhteiseen tuottamiseen ja jakamiseen. Opiskelijoille myös blogit ovat kiinnostavia ja tuttuja kohteita muutoinkin. Blogikirjoittaminen haastaa lisäksi opiskelijaa kirjallisesti sekä lisää tvt-taitoja ja vuorovaikutustaitoja.

Sekä Wordpress että Blogger toimivat moitteettomasti sekä tabletilla että älypuhelimella ja niihin oli helppo lisätä tekstiä ja kuvia.

**Aikataulu ja työvaiheet**

Värjäyskäsittelypalvelujen turvallisen tuottamisen 3 opintosuorituspisteen verkkototeutus on Värjäyskäsittelyt-tutkinnon 35 opintosuorituspisteen osa. Opinnot toteutettiin työssäoppimisjaksolla, jonka kesto oli 35 työpäivää. Työssäoppimisjakson tavoitteisiin sisältyi perehtyminen värikäsittelypalvelujen turvalliseen ja vastuulliseen tuottamiseen liittyviin terveys- ja turvallisuusnäkökohtiin. Työssäoppimisjakso toimi hyvin perehdytyksenä ammattitaitovaatimuksiin.

Opiskelijoille esiteltiin ennakkoon, että he suorittavat Värjäyskäsittelyt-tutkinnon osasta osan verkko-opintoina. Opettaja esitteli suunnitelman, toimintatavan ja sen, että opiskelijoilla on mahdollisuus saada koululta tabletit käyttöön ja että periaatteessa opinnot voi suorittaa omalla älypuhelimellakin. Opiskelijat hankkivat itse työssäoppimispaikan ja opettaja pyysi heitä kertomaan työpaikkaohjaajille ennakkoon, että opiskelijat osallistuvat OPPImobiili-hankkeeseen. Myös opettaja laittoi työpaikkaohjaajalle saatekirjeen siitä, että meillä ja ohjaajalla on nyt mahdollisuus osallistua yhdessä hankkeeseen. Hankkeesta oltiin siis tietoisia työssäoppimispaikoilla ennakkoon.

Tutkinnonosa opiskeltiin pääasiassa etänä verkossa lukuunottamatta kolmea kontaktipäivää, jotka opiskelijat olivat koululla.

Työelämäjaksolle lähtiessään opiskelijoilla on paljon valmisteltavaa ja jännitettävää joten 1. kontaktipäivä tapahtui kahden työssäoppimispäivän jälkeen ja samalla opettaja sai tietoa siitä, miten työssäoppimispaikoilla haluttiin sitoutua tehtävään yhdessä. Ensimmäinen kontaktipäivä käytettiin kurssimateriaaliin ja työmenetelmiin perehtymiseen. Päivän kulkuun kuului myös pienryhmiin jakautuminen. Opettaja suunnitteli pienryhmiin jakautumisen siten, että opiskelijat valitsivat kaksi itselleen mielenkiintoisinta aihealuetta neljästä teemasta.

Toisella kontaktijaksolla pienryhmät esittelivät tuotoksensa toiselle pienryhmälle ja samalla pienryhmät pääsivät kommentoimaan toisiaan ja kehittämään blogipostaustaan.

Viimeinen yhteinen kontaktipäivä oli työssäoppimisjakson päättyessä ja päivän tavoite oli esitellä yksilö- ja pienryhmien tuottamaa tietoa yhteisesti. Päivään kuului myös työssäoppimisjakson ja verkkototeutuksen arviointi ja työelämäterveisten esittely.

**Osallistujien suoriutumisen arviointi**

Opiskeluprosessia arvioitiin merkinnällä S, ja ohjeistuksessa mainittiin, miten opiskelija saa kurssista hyväksytyn. Suurin osa suoriutui yksilöteemoista hyvin, mutta pienryhmätyöskentelyn aktiivisuudessa oli suuria yksilöllisiä eroja.

**Kokemukset ja parannusehdotukset**

Opettaja suosittelee tarkentamaan ja ohjaamaan pienryhmätyöskentelyn tavoitteita: Miten pienryhmätehtävät jaetaan tai mitä tarkoittaa kommentointi ja keskustelu. Ehkä pitäisi olla jokin minimi-kommentointimäärä ja ehkä opettajan pitäisi seurata sen toteutumista jotenkin. Verkkokirjoittaminen vaatii osaamista ja vastuun ottamista, ja se olisi erittäin hyvä integroitava osa esim. äidinkielen ja ammattiaineiden opinnoissa. Kommentointi ei ole helppoa opiskelijoiden kesken, vaikka sitä harjoitellaan ammattiopinnoissa. Arviointiosuutta pitäisi siis tarkentaa.

Olisi ehkä ollut järkevää tuottaa tietoa samalle alustalle, nyt opiskelijoilla oli kaksi verkko-osoitetta. Tässä toteutuksessa opettaja ratkaisu ongelman tekemällä opiskelijoille qr-koodit Wordpress- ja Blogger-alustoille, joiden avulla opiskelijat pääsivät helposti osoitteisiin.
