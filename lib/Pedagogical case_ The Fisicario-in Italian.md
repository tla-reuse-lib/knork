<img src="img080/media/image01.png" width="624" height="65" />

*Promoting Knowledge Practices in Education (KNORK) http://knork.info*

*The Re-use Library*

**Caso Pedagogico: Un “Fisicario” per Osteopati (Primo anno Scuola Universitaria - Fisica) \[The Fisicario / in Italian\]**

**Autore/i**: Gabriele Rizzo

**Affiliazione/i**: CERDO – Centre pour l’Etude, la Recherche et la Diffusion Osteopathiques \[CERDO, Italy\]

**Data di pubblicazione**: 21.6.2016

**Il problema educativo**

Ho pensato di usare l’approccio trialogico per innovare la mia didattica in modo da ottenere da un lato un maggiore coinvolgimento della classe, dall’altro e in conseguenza di questo, una maggiore ritenzione dei concetti, in modo da essere in grado di utilizzarli interdisciplinarmente in ambito osteopatico e biomeccanico. Mi sono infatti reso conto di come, vuoi per l’assenza di un’adeguata preparazione di base, vuoi per la difficoltà di alcuni concetti, gli allievi faticano a comprendere la reale applicazione della mia disciplina nella loro professione e ciò va a scapito della motivazione ad apprendere, a seguire le lezioni e a superare l’esame stesso. Inoltre, ero da tempo insoddisfatto di una modalità frontale e trasmissiva di fare lezione e cercavo un metodo che favorisse partecipazione attiva, lavoro di gruppo e vera costruzione del sapere da parte dei ragazzi.

**La soluzione**

Per implementare il nuovo modello didattico, ho in primo luogo rivisitato il programma del suo corso e ridefinito nell’ottica di rafforzare il collegamento tra Fisica e Osteopatia per promuovere la motivazione degli studenti. La scelta degli argomenti è stata effettuata attraverso indagini e interviste ai colleghi docenti delle discipline osteopatiche. Una volta stabiliti i contenuti del corso, ho scelto gli strumenti di lavoro, tenendo presente alcuni elementi contestuali, quali il tipo di attività da realizzare, il tempo che ragionevolmente poteva essere speso online – considerati i crediti dell’insegnamento -, la numerosità dei gruppi e il livello di alfabetizzazione tecnologica. In ragione di questi elementi, ho inizialmente optato per pochi semplici strumenti: una mailing list di classe per lo scambio di informazioni organizzative, creata attraverso Google Groups e un forum per le discussioni e la realizzazione dei prodotti, accessibile anche da smartphone grazie alla relativa applicazione.

**Esperienze chiave**

Il corso così rivisto ha permesso di coinvolgere attivamente tutti gli studenti, molto più degli anni precedenti. I collegamenti tra fisica e osteopatia hanno incuriosito e motivato le classi che hanno dichiarato apprezzamento e forte gradimento per il nuovo metodo. Durante l’anno ho visto potenziate le capacità di scrittura accademica, comunicazione e collaborazione. E trovo utile che abbiano imparato ad usare le mappe concettuali come strategia di studio.

Sicuramente il nuovo metodo ha richiesto tempo per la progettazione di ambienti, strumenti e attività e per il rodaggio da parte degli studenti che non erano ben familiarizzati con forum e strumenti di scrittura condivisa.

In esperienze successive mi sono soffermato sul momento delle consegne, impegnando tutta la prima lezione per spiegare attività e compiti, attraverso template ed esempi. Anche l’assegnazione di ruoli specifici è un modo per rafforzare l’efficacia del corso, facendo leva sull’interdipendenza tra gli studenti.

**Materiali e Link**

-   Sansone, N., Cesareni, D., Ligorio M.B. (2016) Il Trialogical Learning Approach per rinnovare la didattica. Articolo di ricerca in pubblicazione su Tecnologie Didattiche [*http://www.tdjournal.itd.cnr.it/issue/archive*](http://www.tdjournal.itd.cnr.it/issue/archive)

**Come sono stati implementati i principi di disegno dell’approccio trialogico**

| *Principi*                                                                                 | *Applicazione nel caso*                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                      |
|--------------------------------------------------------------------------------------------|--------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------|
| DP1: Organizzare le attività attorno ad oggetti condivisi                                  | Le attività svolte dagli allievi durante i 9 mesi di corso avranno come obiettivo quello di realizzare, modulo dopo modulo, mappe concettuali da far confluire nell’artefatto condiviso finale: il “Fisicario”, un vademecum per ciascuno studente da usare come “cartina” o dizionario per orientarsi tra Fisica e Osteopatia durante lo studio e la pratica. Il vademecum andrà a rappresentare la personale visione delle due classi rispetto ai collegamenti che avranno rintracciato tra la professione osteopatica e i principali concetti fisici studiati. In questo modo, il prodotto finale testimonierà la costruzione di conoscenza avvenuta nel corso dei mesi.                                                                                                                                                                                                                                                                                                                                                                                                                                                                                                                                                                                                                                                                                  |
| DP2: Supportare l’integrazione di rappresentazioni individuali e collettive                | Nel corso utilizzo una versione adattata del modello Blended Collaborative and Constructive Participation (Ligorio & Sansone, 2015) con lo scopo di integrare il lavoro individuale con quello del piccolo e grande gruppo. Seguendo i suggerimenti previsti dal modello nell’uso della tecnica Jigsaw, ogni classe è divisa in 3 gruppi da 6 persone, rimescolati a metà corso per supportare trasferimento di competenze e buone prassi, oltre che per contenere fenomeni di scarsa partecipazione. Per ogni modulo, ad ogni persona di ciascun gruppo viene assegnato un materiale da sintetizzare criticamente secondo linee guida che ho dato a inizio corso. I materiali sono scelti in modo tale da comporre un quadro più ampio attorno allo scheletro concettuale spiegato in classe in ciascun modulo; parte dei materiali sono di Fisica, altri interdisciplinari (rapporto solitamente 4:2). Inoltre, per personalizzare le strategie di apprendimento, fornisco materiali in diversi formati (video, ppt, siti, capitoli di libri). Successivamente si confrontano gli esperti del materiale provenienti da ogni gruppo e, infine, il singolo gruppo costruisce una mappa concettuale del quadro ampliato del modulo. L’insieme di queste mappe confluirà nel prodotto complessivo finale che gli allievi definiranno questa volta come classe. |
| DP3: Promuovere processi di avanzamento della conoscenza                                   | Periodicamente, agli allievi vengono somministrate domande stimolo per promuovere la riflessione sul processo di apprendimento. Inoltre, sono previste esercitazioni di gruppo in classe sugli argomenti appena trattati in cui gli allievi vengono sollecitati a trasferire dalla teoria alla pratica quanto viene introdotto.                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                              |
| DP4: Enfatizzare lo sviluppo e la creatività attraverso la trasformazione e la riflessione | Gli studenti passano dai materiali assegnati alle loro sintesi critiche, da queste a una discussione collaborative tra esperti, per poi riportarsi nel proprio gruppo dove attraverso immagini e simboli costruiscono una mappa che poi discutono in classe, attraverso i feedback del docente. La conoscenza viene quindi trasformata più volte sia nel suo formato che nel suo oggetto, dando spesso luogo a soluzioni creative e idee originali.                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                          |
| DP5: Promuovere l’ibridazione di pratiche di conoscenza e artefatti attraverso la comunità | Gli allievi costruiscono oggetti concreti in cui, attraverso vari cicli di riflessione condivisione, propongono loro stessi l’ibridazione tra la comunità dei fisici e quella degli osteopati, originando una visione propria del collegamento. Lo stesso prodotto finale permetterà di approfondire questo collegamento, venendo reso disponibile per allievi di altri anni e per insegnanti di fisica.                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                     |
| DP6: Fornire strumenti flessibili per lo sviluppo di artefatti e pratiche                  | Per lo svolgimento delle attività di apprendimento, sono stati utilizzati diversi strumenti:                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                 
                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                            
                                                                                              -   Google Drive                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                              
                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                            
                                                                                              -   Padlet.com                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                
                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                            
                                                                                              -   Forum gratuiti                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                            
                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                            
                                                                                              -   Software per la realizzazione di mappe                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                    
                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                            
                                                                                              -   <span id="h.gjdgxs" class="anchor"></span>Video                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                           |

**Descrizione dettagliata dell’implementazione pedagogica**

**Nome del corso**: Fisica e Biofisica

**Insegnante(i) del corso**: Gabriele Rizzo

**Popolazione(i) target**: I A e I B osteopatia tempo pieno

**N.° di studenti**: 17+18

**Settori d’interesse/Discipline**: Fisica, Biomeccanica, OMT (Osteopathic Manipulative Treatment)

**Durata del corso**: 8 mesi

**N.° di ore per la didattica**: 20 ore per classe divise in 5 lezioni + 2 ore a settimana di lavoro online da casa

Durante la prima lezione, ho illustrato il nuovo metodo e ha diviso ciascuna classe in tre gruppi di sei studenti ciascuno. In seguito, attraverso un brainstorming mediato da uno strumento online chiamato Padlet, abbiamo concordato l’oggetto da realizzare attraverso il corso: il Fisicario, una guida multimediale, contenente i principali concetti di Fisica utilizzati in Osteopatia, con richiami alle tecniche specifiche della professione ed esempi concreti di applicazione.

Il corso è durato complessivamente otto mesi ed è stato diviso in cinque moduli, ognuno avviato da una lezione in presenza di quattro ore e proseguito online per circa otto settimane.

La struttura dei moduli si è ripetuta ciclicamente e ha previsto:

-   Una lezione frontale di avvio del modulo e, dal secondo modulo in poi, di chiusura del precedente. Durante la lezione introducevo i concetti teorici, conducevo esercitazioni pratiche e lavori di gruppo, dando spazio ad approfondimenti e revisioni del lavoro online svolto nel modulo precedente;

-   Attività online in piccolo gruppo secondo la tecnica del Jigsaw (Aronson & Patnoe, 1997): a) studio individuale di un materiale didattico e realizzazione della cosiddetta review critica, da inserire nello spazio virtuale del proprio gruppo. La review consisteva in un elaborato di massimo 500 parole sulla base di un template costituito da tre sezioni: nuclei concettuali chiave, collegamento con l’osteopatia, aspetti non compresi/da approfondire. In fase di valutazione, partivo dalle review per porre quesiti individuali (problemi ed esercizi) al fine di verificare la reale comprensione e appropriazione dei concetti riportati ; b) discussione - coi colleghi degli altri gruppi assegnatari dello stesso materiale - sui punti poco chiari e i possibili collegamenti con l’osteopatia; c) realizzazione di una mappa concettuale di gruppo che rappresentasse il lavoro del modulo e la risposta alla domanda “Come possiamo collegare i diversi materiali tra loro e con la professione osteopatica?”. Nella lezione successiva, i gruppi hanno illustrato la propria mappa e sono stati sollecitati a scambiarsi feedback reciproci, discutendo ulteriormente i concetti fisici sottesi;

-   Durante l’ultimo modulo, i gruppi hanno lavorato tutti insieme alla revisione delle mappe realizzate nei primi quattro moduli e alla creazione di un’unica mappa globale che è confluita nell’oggetto finale, prodotto quindi dall’intera classe.

Al termine di ogni modulo, ho inserito online una griglia contenente la valutazione di tutti gli studenti per il modulo in corso, effettuata sulla base di un protocollo (Sansone & Ligorio, 2015) che considera tutte le attività svolte, sia individuali sia collaborative. Dopo la pubblicazione della griglia nel forum, gli studenti sono stati invitati a commentarla e a confrontare la valutazione ricevuta con la percezione personale del proprio apprendimento. Questo momento di riflessione è stato poi approfondito attraverso un questionario finale somministrato agli studenti in forma anonima (vedi paragrafo seguente).
