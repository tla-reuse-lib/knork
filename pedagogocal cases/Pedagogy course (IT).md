<img src="images\b08f6aa604a257a0e0b520adf2998d2a84617fcc/media/image01.png" width="601" height="62" />

*Promoting Knowledge Practices in Education (KNORK) http://knork.info*

*The Re-use Library*

**Caso Pedagogico: “Scenari pedagogici per Scuole e Università” (Pedagogia, Università) \[Pedagogical scenarios course / in Italian\]**

**Autore/i:** Donatella Cesareni & Nadia Sansone

**Affiliazione/i:** Università La Sapienza di Roma \[University of Rome Sapienza, Italy\]

**Data di pubblicazione:** 22 Marzo 2016

**Il problema educativo**

Gli studenti di Psicologia dell’Università La Sapienza lamentano spesso la mancanza di concretezza nei loro corsi di studio, basati prevalentemente su lezioni frontali tenute dai docenti e sullo studio individuale delle varie teorie presentate, senza alcuna possibilità di implementarle, a discapito della motivazione degli studenti stessi a partecipare attivamente al loro processo di apprendimento. Nel mio corso, ho cercato di far fronte a questo problema e offro una modalità pratica e collaborativa di apprendere e applicare ciò che gli studenti imparano.

**La soluzione**

Abbiamo utilizzato l’approccio trialogico per strutturare attività che permettano agli studenti di diventare costruttori attivi della loro conoscenza, creando collaborativamente artefatti concreti e ipotizzando applicazioni delle teorie studiate. In più, grazie ai DP (Design Principles), abbiamo finalizzato le attività alla creazione di prodotti utili e significativi, così da motivare gli studenti durante lo studio della disciplina.

**Esperienze chiave**

Il nostro successo maggiore è stato l’attivazione epistemica degli studenti, che si sono sentiti protagonisti attivi di ciò che stavano creando e apprendendo insieme. Nelle interviste (focus group) finali, gli studenti hanno esplicitato, oltre ad altri elementi, come il corso abbia permesso loro di scoprire la possibilità di apprendere per mezzo della discussione con i loro colleghi - cosa impensabile per loro fino a quel momento -, la possibilità di dirigere attivamente il loro processo di apprendimento e di inserirvi le proprie idee, andando oltre ciò che veniva presentato nei materiali e testi didattici.

**Materiali e Link**

-   Piattaforma educativa on-line: Moodle, [*https://moodle.org*](https://moodle.org)

-   Strumenti online: Google Drive, [*http://drive.google.com*](http://drive.google.com); Padlet, [*https://padlet.com/*](https://padlet.com/)

**Come sono stati implementati i principi di disegno dell’approccio trialogico**

| *Principi*                                                                                               | *Applicazione nel caso*                                                                                                                                                                                                                                                                                                                                                                                                                                                                                                               |
|----------------------------------------------------------------------------------------------------------|---------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------|
| DP1: Organizzare attività attorno oggetti condivisi                                                      | Il corso è diviso in 3 moduli e prevede la costruzione di 3 artefatti cognitivi da parte degli studenti divisi in 3 piccoli gruppi:                                                                                                                                                                                                                                                                                                                                                                                                   
                                                                                                                                                                                                                                                                                                                                                                                                                                                                                                                                                                                                                                                   
                                                                                                            a) una mappa concettuale che evidenzi i punti/concetti principali emersi dalla discussione collettiva sulla figura del “bravo insegnante”;                                                                                                                                                                                                                                                                                                                                                                                             
                                                                                                                                                                                                                                                                                                                                                                                                                                                                                                                                                                                                                                                   
                                                                                                            b) una presentazione Power Point sull’analisi delle scritture spontanee di bambini prescolari condotta in base al modello Ferreiro & Teberotskij; le scritture spontanee vengono raccolte individualmente da ciascun componente del gruppo e successivamente analizzate collaborativamente;                                                                                                                                                                                                                                            
                                                                                                                                                                                                                                                                                                                                                                                                                                                                                                                                                                                                                                                   
                                                                                                            c) un progetto sull’uso delle tecnologie in attività didattiche, da implementare a scuola o in università - in base alla scelta del gruppo.                                                                                                                                                                                                                                                                                                                                                                                            
                                                                                                                                                                                                                                                                                                                                                                                                                                                                                                                                                                                                                                                   
                                                                                                            In particolare, l’ultimo artefatto è un oggetto significativo ed utile, che agisce da elemento di transizione tra il gruppo classe e la comunità più estesa. Infatti, docenti di diverso grado possono utilizzare realmente questi progetti.                                                                                                                                                                                                                                                                                           |
| DP2: Supportare l’integrazione dell’agentività e del lavoro personale e collettivo                       | Le 3 attività includono diversi modi di integrare l’agentività personale e di gruppo                                                                                                                                                                                                                                                                                                                                                                                                                                                  
                                                                                                                                                                                                                                                                                                                                                                                                                                                                                                                                                                                                                                                   
                                                                                                            Nel primo caso, gli studenti hanno partecipato alla discussione apportando le proprie idee personali, che poi venivano discusse dal gruppo, e infine condivise e sintetizzate nella mappa concettuale costruita collaborativamente.                                                                                                                                                                                                                                                                                                    
                                                                                                                                                                                                                                                                                                                                                                                                                                                                                                                                                                                                                                                   
                                                                                                            Nel secondo caso, lo studio individuale e la comprensione del modello è stata “testata” nell’attività collaborativa di analisi delle scritture spontanee.                                                                                                                                                                                                                                                                                                                                                                              
                                                                                                                                                                                                                                                                                                                                                                                                                                                                                                                                                                                                                                                   
                                                                                                            Nel terzo caso, dopo una prima discussione delle potenzialità e dei problemi derivati dall’uso delle tecnologie in ambito educativo, gli studenti dovevano leggere individualmente due articoli scientifici, e successivamente proporre alcune frasi e aspetti fondamentali al gruppo.                                                                                                                                                                                                                                                 
                                                                                                                                                                                                                                                                                                                                                                                                                                                                                                                                                                                                                                                   
                                                                                                            A partire da queste letture, gli studenti hanno definito insieme le basi teoriche del progetto da realizzare.                                                                                                                                                                                                                                                                                                                                                                                                                          
                                                                                                                                                                                                                                                                                                                                                                                                                                                                                                                                                                                                                                                   
                                                                                                            Un secondo compito è stato la ricerca, l’analisi e il commento di alcune esperienze significative che potessero essere utili al progetto: anche in questo caso, partendo da una lettura e da una analisi individuale delle caratteristiche del progetto, gli studenti hanno condiviso elementi utili alla realizzazione del progetto con il loro gruppo.                                                                                                                                                                               |
| DP3: Enfatizzare lo sviluppo e la creatività tramite la trasformazione della conoscenza e la riflessione | La costruzione degli artefatti ha richiesto agli studenti di analizzare attentamente le idee di ciascuno, per giungere ad un miglioramento delle stesse e all’accordo tra i partecipanti.                                                                                                                                                                                                                                                                                                                                             
                                                                                                                                                                                                                                                                                                                                                                                                                                                                                                                                                                                                                                                   
                                                                                                            Per facilitare questo processo, sono stati assegnati agli studenti dei ruoli specifici che sarebbero stati di aiuto nel processo di trasformazione della conoscenza. I ruoli venivano riassegnati al termine di ogni modulo.                                                                                                                                                                                                                                                                                                           
                                                                                                                                                                                                                                                                                                                                                                                                                                                                                                                                                                                                                                                   
                                                                                                            Il *sintetizzatore* ha prodotto periodicamente una sintesi di ciò che era stato discusso fino a quel momento, evidenziando e portando in primo piano (i.e. rising above) i concetti e i temi sui quali il gruppo si era dimostrato in accordo e quelli sui quali era necessario riflettere ulteriormente. Costruendo sul lavoro del sintetizzatore, ciascun gruppo ha potuto riflettere sul lavoro fatto e sulle questioni rimaste aperte, migliorando e costruendo ulteriormente su queste idee per la creazione dell’artefatto.      
                                                                                                                                                                                                                                                                                                                                                                                                                                                                                                                                                                                                                                                   
                                                                                                            Allo *scettico* è stato richiesto di portare nella discussione nuovi elementi per evitare il generarsi di luoghi comuni nel gruppo, in modo da generare “dubbi prolifici”                                                                                                                                                                                                                                                                                                                                                              
                                                                                                                                                                                                                                                                                                                                                                                                                                                                                                                                                                                                                                                   
                                                                                                            In più, in alcuni momenti specifici (ad es. quando si dedicavano alla costruzione dei prodotti durante le attività in aula), a un componente del gruppo veniva chiesto di riempire una griglia di osservazione dell’attività del suo gruppo, agendo come un osservatore esterno e valutando interazioni, collaborazione, uso degli strumenti, il raggiungimento di obiettivi comuni. La lettura della griglia permetteva al gruppo di riflettere sulla propria partecipazione.                                                         |
| DP4: Promuovere processi di avanzamento della conoscenza a lungo termine                                 | L’assunzione di ruoli specifici nei gruppi e la rotazione degli stessi ha permesso ai gruppi di lavorare in maniera indipendente e di progredire nella costruzione degli artefatti. In aggiunta ai ruoli sopramenzionati, fondamentali per lo sviluppo delle idee, sono stati assegnati altri due ruoli funzionali in ciascun gruppo.                                                                                                                                                                                                 
                                                                                                                                                                                                                                                                                                                                                                                                                                                                                                                                                                                                                                                   
                                                                                                            Il compito del *tutor sociale* è stato quello di supportare la partecipazione di tutti i suoi compagni, prevenendo eventuali esclusioni e legittimando la partecipazione, anche se periferica, tramite messaggi di supporto.                                                                                                                                                                                                                                                                                                           
                                                                                                                                                                                                                                                                                                                                                                                                                                                                                                                                                                                                                                                   
                                                                                                            L*’addetto all’artefatto* (mappa concettuale, presentazione Power Point, progetto educativo) aveva il compito di occuparsi della costruzione collaborativa della bozza dell’artefatto da discutere assieme, di installare i software necessari sul proprio *device* per il lavoro di gruppi in aula e di rifinire (ad es. graficamente) l’artefatto per la presentazione in aula.                                                                                                                                                      |
| DP5: Promuovere la compenetrazione delle pratiche di conoscenza e degli artefatti tra le comunità        | Il lavoro di ciascun piccolo gruppo è stato presentato alla classe, e discusso dalla docente e dagli studenti in grande gruppo. In questo modo è stato possibile comparare le esperienze, le capacità e le conoscenze sviluppate all’interno di ciascun gruppo. Questo processo è stato reso visibile in particolare nel confronto finale tra i 3 gruppi a proposito dei progetti dedicati alla scuola o all’università che avevano realizzato.                                                                                       |
| DP6: Fornire strumenti flessibili per sviluppare artefatti e pratiche                                    | Durante le attività, abbiamo utilizzato diversi strumenti. Gli studenti interagivano in piccoli gruppi all’interno di un corso Moodle dotati di forum dedicati alla discussione libera o a compiti specifici. Al fine di portare a termine le varie attività, abbiamo suggerito strumenti come Padlet (che gli studenti hanno utilizzato per un brainstorming in aula), lo Strumento di Disegno di Google Drive (per creare mappe concettuali condivise), e Documenti Google Condivisi (per scrivere collaborativamente il progetto). |

**Descrizione dettagliata dell’implementazione pedagogica**

**Informazioni generali**

**Livello educativo:** Laurea triennale, terzo anno (21 anni)

**Argomento**: Apprendimento e Istruzione, Tecnologia per l’apprendimento

**Dominio della materia:** Pedagogia

**Durata:** 3 mesi

**Obiettivi di apprendimento**

*Contenuti*

I principali modelli di insegnamento e apprendimento, con riferimento in particolare ai modelli della scuola attiva (Dewey) e dell’apprendimento collaborativo. La classe come una comunità di persone che apprendono e costruttrici di conoscenza. Imparare a leggere e scrivere. La storia della scuola e le leggi che l’hanno interessata. Tecnologie e apprendimento collaborativo.

*Competenze*

Capacità di leggere ed interpretare risultati di ricerche in ambito educativo. Capacità di lavorare in gruppo. Capacità di utilizzare le tecnologie per lavorare in un gruppo.

**Preparazione prima del corso**

-   Attenta pianificazione del corso e dei materiali.

-   Preparazione degli spazi interattivi sulla piattaforma Moodle.

-   Suddivisione degli studenti in gruppi di lavoro di 8-9 persone.

**Strumenti ICT**

Le interazioni degli studenti hanno avuto luogo sia faccia a faccia che on-line; per le interazioni on-line, abbiamo utilizzato la piattaforma Moodle, aprendo un corso per ciascun gruppo di studenti e inserendo in esso strumenti per il lavoro collaborativo.

Un espediente importante per evitare disorientamento degli utenti è quello di “lasciar crescere” l’ambiente virtuale di pari passo con le attività del gruppo. Perciò, all’inizio, gli ambienti presentavano pochi elementi visibili agli studenti:

-   Uno spazio riservato alle comunicazioni in cui la docente e le tutor pubblicavano note di interesse generale;

-   Una chat virtuale: un forum dove poter sviluppare interazioni sociali;

-   Il questionario iniziale CKP che gli studenti dovevano compilare on-line, realizzato per mezzo dello strumento Moduli Google in Drive;

-   La prima attività programmata: una discussione sul forum a proposito della figura del “bravo insegnante”

Nel corso delle settimane, sono state incorporati gradualmente nuovi forum di discussione, così come sono stati condivisi materiali di studio e link a diversi strumenti.

Moodle si è dimostrato molto utile per condividere materiali e discutere. Abbiamo utilizzato anche altri strumenti ICT:

-   Padlet per un brainstorming in classe e per creare una “vetrina delle idee”;

-   Lo Strumento di Disegno di Google per costruire e condividere le mappe concettuali;

-   I Documenti Google per la scrittura collaborativa.

**Programma e fasi di lavoro**

| Modulo | Argomento                     | Artefatto                                                                                    | Materiali e stimoli                                          |
|--------|-------------------------------|----------------------------------------------------------------------------------------------|--------------------------------------------------------------|
| 1      | Apprendimento e istruzione    | Mappa concettuale sulla tematica del “bravo insegnante”                                      | -   Lezioni                                                  
                                                                                                                                                                                                       
                                                                                                                                         -   Filmati                                                   |
| 2      | Imparare a leggere e scrivere | Una presentazione Power Point sull’analisi di scritture spontanee di bambini dai 3 ai 6 anni | -   Lezioni                                                  
                                                                                                                                                                                                       
                                                                                                                                         -   Esempi di scritture spontanee di bambini                  
                                                                                                                                                                                                       
                                                                                                                                         -   Istruzioni su come raccogliere le scritture spontanee     |
| 3      | Tecnologie nella didattica    | Un progetto didattico che includa l’uso di tecnologie                                        | -   Lezioni                                                  
                                                                                                                                                                                                       
                                                                                                                                         -   Articoli di ricerca                                       
                                                                                                                                                                                                       
                                                                                                                                         -   Articoli con alcuni esempi di attività didattiche         
                                                                                                                                                                                                       
                                                                                                                                         -   Proposta di uno schema di disegno di attività didattiche  |

**I compiti e le attività in ogni fase e come sono organizzati**

Modulo 1

-   Assegnazione dei ruoli agli studenti: tutor sociale, scettico, sintetizzatore, addetto all’artefatto (mappa), osservatore dell’attività collaborativa.

-   Discussione online sul “bravo insegnante” (MOODLE)

-   Visione di filmati e discussione

-   Lavoro collaborativo faccia a faccia e on-line

-   Creazione della mappa concettuale su Google Drive

-   Presentazione del lavoro in plenaria

Modulo 2

-   Assegnazione dei ruoli agli studenti

-   Discussione online su “come si impara a leggere e scrivere” (MOODLE)

-   Interviste a bambini prescolari e raccolta delle loro scritture spontanee

-   Condivisione online (MOODLE) e analisi delle scritture in base al modello di analisi di Ferreiro & Teberotskij

-   Lavoro collaborativo in aula al fine di perfezionare le analisi e costruire la presentazione (Power Point)

-   Presentazione del lavoro in plenaria

Module 3

-   Students’ role taking

-   Brainstorming collettivo sui vantaggi e gli svantaggi dell’uso della tecnologia nell’apprendimento (Padlet)

-   Lettura di articoli su metodi e teorie a supporto del CSCL e del Knowledge Building. Suddivisione degli studenti in sotto-gruppi di lettura

-   Richiesta di: esplicitare e riportare passi chiave, punti critici o tematiche interessanti per la discussione; discutere gli aspetti più importanti per gettare le basi teoriche del progetto da costruire (MOODLE)

-   Lettura di articoli di ricerca su esperienze di uso della tecnologia nell’apprendimento; condivisione e focalizzazione sugli aspetti più interessanti

-   Lavoro collaborativo faccia a faccia per elaborare una attività didattica da continuare on-line (Documenti Google per la stesura del progetto, forum per la discussione)

-   Presentazione del lavoro in plenaria

-   Riflessione critica sull’attività didattica (questionario e discussione in aula)

**Valutazione degli studenti**

La partecipazione degli studenti all’attività è stata parte integrante della valutazione. La partecipazione è stata valutata non in termini di quantità, ma in termini di qualità, ovvero quanto e come i vari interventi fossero rilevanti per il processo di costruzione collaborativa di conoscenza del gruppo (per es., tener conto delle idee degli altri, proporre nuove idee, riflettere su processi e contenuti).

La valutazione veniva poi riportata al gruppo alla fine di ciascun modulo, e il gruppo poteva intervenire per proporre cambiamenti nella valutazione.

Durante le attività di gruppo in aula, a uno studente veniva richiesto di compilare una griglia di osservazione delle attività collaborative, griglia della quale gli studenti discutevano assieme.

Al termine del corso, gli studenti avevano un esame scritto riguardante le conoscenze che dovevano aver acquisito durante il corso.

**Esperienze e suggerimenti per miglioramenti**

Una discussione più profonda tra gli studenti, che si esprimeva per mezzo di concetti più rifiniti rispetto a quelli espressi normalmente durante il dibattito in aula.

Il coinvolgimento di tutti gli studenti nel gruppo (solo uno studente, infatti, ha avuto una valutazione non positiva).

In un gruppo, ci sono state delle tensioni dovute alla difficoltà di accordarsi sul progetto condiviso, dal momento che avevano ipotizzato una attività troppo difficile da poter essere concretamente sviluppata. é stato necessario aiutarli a ricalibrare le loro aspettative, riportandoli ad una attività più semplice.

**Revisione della progettazione didattica alla luce della prima implementazione**

Dalla prima alla seconda implementazione, sono state apportate alcune modifiche:

-   Si è deciso di considerare un unicum l’attività, con un oggetto finale più a lungo pensato e revisionato. La creazione della mappa concettuale sul bravo insegnante è considerata propedeutica alla costruzione di un progetto che utilizzasse l’apprendimento collaborativo.

> Si è dato quindi più spazio alla stesura del progetto, che vede i ragazzi impegnati prima nella costruzione di una presentazione che ne mostri una prima bozza alla classe, e successivamente nella revisione e stesura definitiva dello stesso. Questa modifica è stata apportata per due motivi:

-   i feedback ricevuti dagli studenti partecipanti alla prima sperimentazione, i quali hanno manifestato la necessità e il desiderio di dare più spazio alla costruzione del progetto;

-   la necessità di rendere operativi principi dell’approccio trialogico che nella prima sperimentazione erano stati poco valorizzati, quale quello della migliorabilità delle idee (revisione dei progetti dopo una prima stesura).

<!-- -->

-   Sono state modificate le attività del secondo periodo, dando spazio online alla discussione delle idee circa il rapporto tra apprendimento e tecnologie e alla stesura di una bozza del progetto finale, invece che all’applicazione del modello Ferreiro-Teberosky, operata in aula. La presentazione in plenaria delle proprie bozze ha permesso la raccolta di feedback e la revisione delle bozze stesse, in funzione della stesura del progetto. La stesura di un progetto permette agli studenti sia di familiarizzare con strumenti peculiari della professione (la scheda di progettazione), sia di applicare in modo creativo le competenze e le conoscenze acquisite durante il corso che risultano così finalizzate alla costruzione di un artefatto utile alla comunità, e non al solo superamento dell’esame.

-   È stata prevista una revisione del progetto stesso successiva alla stesura completa per mezzo della scheda, in modo da rendere operativo il principio trialogico della migliorabilità delle idee e dei prodotti.

> Dopo la revisione da parte degli altri gruppi e di un esperto, i ragazzi apportano modifiche in base ai feedback ricevuti e presentano il progetto finale.
